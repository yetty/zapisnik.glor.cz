<!DOCTYPE html>
<html>
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport"
        content="width=device-width, initial-scale=1.0">

  <link rel="stylesheet" href="http://zapisnik.glor.cz/theme/css/vendor.css">
  <script src="http://zapisnik.glor.cz/theme/js/vendor.js"></script>

  <title>Noha přes nohu - zapisnik.glor.cz</title>
</head>
<body>

<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
    (i[r].q=i[r].q||[]).push(arguments)},i[r].l=1*new Date();a=s.createElement(o),
    m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','//www.google-analytics.com/analytics.js','ga');

  ga('create', 'UA-2063092-11', 'glor.cz');
  ga('send', 'pageview');
</script>

<div class="wrapper">
  <div class="container">
  <h1>Noha přes nohu</h1>
  <span class="date">2013/02/19</span>
  <div class="article">
    <p>V docela malé čekárně na autobusovém nádraží, kterou ještě nedávno zdobily
fresky spokojeně se usmívajících dělníků a jiných soudruhů, bylo nezvyklé
rušno. Venku padalo cosi, co by člověk běžně považoval za déšť, ale protože byl
únor, říkalo se tomu sníh. A tak posmrkávající děti, babičky s nákupy
i mládež - budoucnost vlasti, seděli svorně chráněni před větrem a nepřízní&nbsp;počasí.</p>
<p>Uprostřed nejdelší lavičky seděli spokojeně dva výrostci, kterým tři vousy na
bradě dodávaly vzhledu ostřílených kovbojů z dob dávno minulých - tedy pouze
pokud byl člověk obzvláště všímavý a s velkou dávkou představivosti. V opačném
případě si jich ani nevšiml. Jejich majitelé si je občas uhladili nacvičeným
pohybem ruky a zatvářili se ještě&nbsp;drsněji.</p>
<p>&quot;Přečetl jsem si&nbsp;knížku!&quot;</p>
<p>&quot;Hm,&quot; odvětil menší z&nbsp;dvojice.</p>
<p>&quot;Vážně!&nbsp;Nevěříš?&quot;</p>
<p>&quot;Hm,&quot; nenechal se druhý&nbsp;rozhodit.</p>
<p>&quot;Fakt. No, už jí skoro dočítám,&quot; mírnil svá tvrzení Dlouhán, &quot;už mi chybí
vlastně jen pár kapitol,&nbsp;nekecám.&quot;</p>
<p>&quot;Hm.&quot;</p>
<p>&quot;Jednu kapitolu už jsem vážně přečetl. Fakt. Nevěříš? Bylo to o těch, no, když
nemůžeš mluvit, tý druhý komunikaci, no jak se tomu&nbsp;říká&#8230;&quot;</p>
<p>&quot;Neverbální,&quot; zkusil uhádnout&nbsp;druhý.</p>
<p>&quot;Jo. To je ono. Hrozně praktická knížka. Tam ti vysvětlili všechno -
jak si máš stoupnout, abys vypadal sexy, jak se máš tvářit, jaký dělat&nbsp;pohyby.&quot;</p>
<p>Jeho kolega se nenechal vyrušit z upřeného pozorování protější zdi. Jak asi
vznikl ten otisk boty kousek pod stropem,&nbsp;dumal.</p>
<p>&quot;&#8230;podíváš a hned můžeš říct, co si druhý myslí,&quot; zněl odkudsi z dálky
Dlouhánův hlas, &quot;třeba támhlecten kluk je&nbsp;nervózní.&quot;</p>
<p>Drobek se podíval, kam parťák ukazoval a musel mu dát za pravdu. Už dlouho
neviděl člověka, který by si s takovou vervou okusoval nehty na všech
končetinách a těmi, co je zrovna nežvýkal, podupával v zběsilém tempu jakési
avantgardní&nbsp;hudby.</p>
<p>&quot;Nebo támhleta paní. Ta svým postojem naznačuje určitou bojovnost. To poznám!
To bylo hned na druhý stránce. Základní postoje. A pod tím obrázky!&quot; dodal
Dlouhán na svoji&nbsp;obhajobu.</p>
<p>Páni, je dnes ve formě, uznale pokýval Drobek hlavou. Stará paní křičela do
okénka informací a divoce kolem sebe máchala francouzskou holí, tak že fronta
překotně&nbsp;ustupovala.</p>
<p>&quot;A ten kluk hned za ní svým postojem vyjadřuje ztělesnění, vážně, ztělesnění
strachu,&quot; pokračoval první z dvojice v&nbsp;rozboru.</p>
<p>Málokdo by se neklepal strachy v dosahu takové fúrie. Dlouhán se šťastně
usmíval, že mu dnes jeho prognózy vycházejí lépe než kdy jindy a rozvášněně&nbsp;gestikuloval.</p>
<p>&quot;Tam byly i praktický věci, v tý knížce. Jako třeba jak poznáš, jestli po tobě
holka jede. To když správně vystrčíš nohu, tak ona ji zas vystrčí směrem k
tobě. Tím jako naznačí, že s tebou jo. Chápeš,&nbsp;ne?&quot;</p>
<p>&quot;Hm,&quot; odpověděl Drobek s o něco větším zaujetím. Téma ho začínalo bavit.
Jakmile došlo na holky, obvykle se dala očekávat velká sranda a pár rozbitých&nbsp;nosů.</p>
<p>&quot;Vidíš tu holku naproti? Ta je jasná. Názorně ti předvedu, jak na to,&quot;
prohlásil Dlouhán a poposedl si na lavičce tak, aby si ho blondýna na druhé
straně musela&nbsp;všimnout.</p>
<p>&quot;Koukej, koukej, já ti to říkal,&quot; poskakoval v nadšení na lavičce, když slečna
na chvíli zvedla zraky od knížky, aby se podívala, co přijelo za&nbsp;cirkus.</p>
<p>&quot;Teď sleduj, vystrčím nohu tak, abych na ni jakoby ukazoval. Tím jí jako
naznačím, že se mi líbí. A ona to potvrdí tím, že svoji nohu zas nasměruje
směrem sem. Nevědomky, automaticky. Sleduj!&quot; Dlouhán se nakroutil do zvláštní
pózy tak, aby jeho blátem zářící conversky byly k lavicím naproti co nejblíže.
Procházející dámě se zamotaly mezi nohy a ta se překvapeně seznamovala s
dlaždičkami na&nbsp;podlaze.</p>
<p>Dlouhána to nikterak nerozhodilo: &quot;Už, už, teď to&nbsp;přijde.&quot;</p>
<p>Chvíli se nic nedělo. Dlouhán začal znepokojeně nohama míhat do stran, aby je
blondýna určitě nepřehlédla. Pak to přišlo. Dívka sebou jemně zavrtěla a
přehodila si nohu přes&nbsp;nohu.</p>
<p>&quot;Vidíš, vystrčila svoji levou nohu směrem ke mně!&quot; slavil čahoun své vítězství.
Podle Drobka to bylo trochu jinak, ale nechtěl kamarádovi zkazit dobrou&nbsp;náladu.</p>
<p>&quot;Já teď taky přehodím nohu přes nohu, abych jí jako dal najevo, no, že s ní
jedu na stejný&nbsp;vlně.&quot;</p>
<p>Po delší artistické vložce se opravdu uvelebil do požadované&nbsp;pozice.</p>
<p>&quot;Tak a ona teď za chvilinku zase změní polohu a bude sledovat, jestli to
zopakuju. No a pak už to bude úplně jasný,&quot; odtušil Dlouhán přesvědčivě.
Drobkovi to zdaleka tak jasné nebylo, ale prozřetelně přikývl a nic&nbsp;neříkal.</p>
<p>Nic se&nbsp;nedělo.</p>
<p>&quot;Ono to chvilku může trvat. To tam taky psali,&quot; vzpomněl si mladý&nbsp;Casanova.</p>
<p>Nic se nedělo. Pořád. Dlouhán se začal v nepohodlném posedu vrtět a sténat,
když tu si blondýnka naproti opravdu&nbsp;poposedla.</p>
<p>&quot;A je to! Teď už můžu přejít na druhou fázi. To je druhá kapitola v té knížce.
Navázání komunikace. Tu jsem sice nečetl, ale to je úplně jednoduchý. To k ní
přijdeš, zeptáš se jí, kolik je hodin a pak jí řekneš, no, nějaký ten, tu
lichotku, ten ko,&nbsp;ko&#8230;&quot;</p>
<p>&quot;Kompliment?&quot;</p>
<p>&quot;Jo, to je ono. Třeba že má krásný prsa. Nebo tak něco. No a pak už si jenom
řekneš o číslo a odejdeš. Čum, vole!&quot; rozhodně prohlásil Dlouhán a vydal se
dlouhými rozevlátými kroky na druhou stranu&nbsp;místnosti.</p>
<p>Dívka s děsem v očím pozorovala blížící se hrozbu. Drobek se tvářil, jako že s
tím nemá vůbec nic společného a vrátil se ke své šlépěji na stropě. Rychle se
ale zase podíval zpátky, když koutkem oka zahlédl rychlý pohyb naproti.
Dlouhán se držel za tvář a vypadal velmi&nbsp;překvapeně.</p>
<p>&quot;Ona mi dala facku,&quot; prohlásil v nevěřícném vytržení, když se připlížil zpátky,
&quot;a já jí jenom řekl, že vypadá jako Pamela. Vždyť to byl&nbsp;komprement!&quot;</p>
<p>&quot;Ty si vůl,&quot; dusil se smíchy Drobek, &quot;příště jí rovnou řekni, že vypadá jak&nbsp;opice!&quot;</p>
<p>Dlouhán zamyšleně přikývl: &quot;Tak jo. Příště. Pro dnešek mám tohodle
neverbálního komunikování&nbsp;dost.&quot;</p>

  </div>



    <h2>Další podobné články: </h2>
    <p>
        <a href="http://zapisnik.glor.cz/cerny-pasazer.html">Černý pasažér</a>,         <a href="http://zapisnik.glor.cz/syndrom-vyhoreni.html">Syndrom vyhoření</a>,         <a href="http://zapisnik.glor.cz/vcerejsi-pribeh.html">Včerejší příběh</a>,         <a href="http://zapisnik.glor.cz/venkov.html">Venkov</a>,         <a href="http://zapisnik.glor.cz/vandrovali-hudci.html">Příběh stromu</a>,         <a href="http://zapisnik.glor.cz/cesta-domu.html">Cesta domů</a>,         <a href="http://zapisnik.glor.cz/v-pasti.html">V pasti</a>,         <a href="http://zapisnik.glor.cz/o-holce-z-peronu.html">O holce z perónu</a>,         <a href="http://zapisnik.glor.cz/misionaruv-navrat.html">Misionářův návrat</a>,         <a href="http://zapisnik.glor.cz/tulak.html">Tulák</a>    </p>

    <div class="footer">
      Zapisuje <a href="https://www.judakaleta.cz/">Juda Kaleta</a>.<br>
      <small>Veškerý obsah stránek je publikován pod licencí <a href="http://creativecommons.org/licenses/by-nc/3.0/deed.cs">Creative Commons BY-NC</a>.</small>
    </div>
  </div>
</div>

<script>
  $(document).ready(function() {
    $("img").unveil(300);
  });

  $('body').flowtype({
    minFont: 15,
    maxFont: 24,
    fontRatio: 30
  });
</script>
</body>
</html>