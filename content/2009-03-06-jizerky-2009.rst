Jizerky 2009
############

:tags: Tchoříci, Jizerky

.. class:: intro

Konečně jsem si sedl a můžu napsat
pořádný článek o tom, jak se Tchoříkům dařilo letos v horách Jizerských – tam
nahoře, na severu, hned vedle Krkonoš. Zase tam do stejné boudičky, našeho
milého srubu na úpatí Jizery, druhé nejvyšší hory na české straně.

.. image:: images/2009-03-06-jizerky-2009/stromy.jpg

Letos to bylo tak trochu na rychlo, nebo se mi to jen zdálo, protože z
ničeho nic tu byl týden před prázdninami a já ještě neměl ani boty na běžky.
Nějak jsem to ale do kupy dal a v sobotu ráno jsem mohl čekat před panelákem
než pro mě Hájkovi přijedou. A jak už se stává tradicí, přijeli, oznámili, že
se musí chvátat a rychle vyrazili směr Železná Ruda a Špičák. Navíc byli Zdeněk
i Johana nachcípaní – do toho zprávy, že se i Kryštof s Klárou, pro které jsme
jeli, jsou na tom podobně.

S poměrně velkou časovou ztrátou jsme dorazili na Špičák, naložili Kláru,
dotankovali a zase jsme fičeli na Velhartice. V té době jsme měli být už na
Rabí, co se dalo dělat, museli na nás počkat. Na hradě jsme naložili Kryštofa,
zmáčkli se pořádně v autě, protože byla sklopená jedna sedačka (tam byly lyže)
museli jsme se tři zmáčknout na jednu. Navíc silnici pokrývalo něco mezi
sněhem a blátem, takže to klouzalo a jednou jsme málem skončili na chodníku.
Cesta to byla divoká, s Boží ochranou jsme ale na Rabí dorazili. Přeházeli jsme
věci z jednoho auta do druhého, rozloučili se Zdeňkem a Martinem Satoriem,
který si posteskl, že by radši jel s námi – čekali ho totiž mrňata na Kvildě. A
pak jsme vyrazili směr sever. Michal, Bětka, já, Kryštof, Klára a Johana.

Cesta ubíhala v poklidu, párkrát jsme se někde stavili – jednou pro boty,
jednou kvůli vyložení židlí (které jsme nevyložili, protože bylo zamčeno),
jednou pro stěrače. Cesta Rabí – Praha – Jablonec – Josefův Důl ubíhala rychle.
Až ke konci přišla nuda a tak po modním vzoru byly vytaženy mobily a ty se jaly
trhat naše uši písničkami, pro které je slovo píseň moc ušlechtilé. Ne, nechci
urážet cizí vkus, jsou i horší věci.

.. image:: images/2009-03-06-jizerky-2009/johana.jpg

V Josefově Dole jsme zjistili, že ne všude je sněhu jak u nás a tak jsme v
půlce kopce museli zastavit, nechat se kousek Jendou, který byl narychlo
přivolán, vytáhnout a nasadit řetězy. Do našeho základního tábora to už byl
kousek, jako obvykle jsme vyráželi od babičky Jáni (a Sváti samozřejmě taky).

První věcí, která se dělá pokaždé, ale opravdu pokaždé, když se přijede do
Josefáče, je to, že se odhazuje sníh. Do ruky nám vtiskli lopaty a házejte,
hoši, házejte. Pak jsme se rychle podívali dovnitř, jak se daří, pozdravili se
s druhou půlkou Tchoříků a vyrazili do hor, směr Jizera.

Už jsme byli skoro kompletní – v Jendově autě přijela Jáňa, Sváťa, Lenka a Pavel (a Jenda
samozřejmě taky). Sváťa ale ještě den zůstala v Josefové Dole, taky ji zkosila
nějaká chřipka a potřebovala ještě den na zotavení.

Od chvíle, kdy jsme přijeli, nepřetržitě sněžilo a když pořád sněží, nemá cenu
projíždět s rolbou stopu, to dá rozum. A tak jsme si ji museli prošlapávat
sami. Tu a tam už sice od nějakých nadšenců projetá byla, přesto to nebylo nic
moc.

.. image:: images/2009-03-06-jizerky-2009/lenka.jpg

K naší chatce jsme se nějak prošlapali. Už ani nevím jak, možná si za pár
odstavců vzpomenu, že se při cestě stalo něco zajímavého a rychle to sem
dopíšu. I chatku jsme nalezli rychle, ne jako poprvé, kdy jsme bloudili v mlze.
Tak první dopisování, málem jsem zapomněl na to, že se mi asi sto metrů od
srubu rozpadla lyže. Moje historické vázání se vytrhlo a zůstalo mi na noze.
Naštěstí to byl kousek, dalo se to dojít a Michal to i bez problémů opravil (už
měl zkušenosti, minulý rok se mi skoro to samé stalo na druhé lyži). To mě
přesvědčilo o tom, že potřebuji nové lyže.

Na chatě jsme se opět chopili lopat, házeli cestičky, záchody a ostatní mezitím
topili, aby se dalo večer přežít. Prvních pár dní, než se chatka vytopí, bývá
vevnitř celkem zima. Nebudu si vymýšlet, až po tento okamžik jsem si vzpomínal
celkem jasně, teď už mi to ale začíná splývat a tak to vezmu trochu obecněji.
V prvních dnech se rozhodlo, kdo s kým bude mít službu. Postupným
kámennůžkopapírovaním jsme se pěkně rozházeli do dvojic kluk-holka a bylo
jasné, s kým tento (nad jiné těžší) den budeme vařit.

Už jsem myslel, že budu muset celý první den přeskočit. Hodně jsem se zapotil,
abych si vzpomněl co se dělo. Měl jsem si psát deník jako Bětka – její
hieroglyfy nám poskytly zábavu na mnoho večerů, navíc si deníček psala do
starého školního sešitu, do kterého kdysi psala diktáty. Takže jsme se snažili
dešifrovat i je.

První den nás čekala jen krátká zahřívačka. Na vrchol Jizery, dolu na
Štolpišskou a hurá na Knajpu. Tam už měla čekat Sváťa.

.. image:: images/2009-03-06-jizerky-2009/pavel.jpg

Teď se rozepíši o tom, co zůstalo všem v paměti asi stoprocentně. Jendu,
řečeného Náčelníka, chytly už první den záda a tak s námi raději na první výlet
nejel. Dobře udělal. Druhý den to bylo totiž ještě horší. Záda si rozhodil už
asi před dvěma týdny, když něco dělal na stromě. Teď se mu to podstatně
zhoršilo, záda nikdy nejsou příjemná a když jsme viděli, jak při každém pohybu
zatíná zuby, aby neřval moc nahlas, byli jsme z toho všichni trochu nervózní.
Druhý den už to vzdal a přivolal horskou službu. Tak nastala velká akce
přemísťování Jendy. Trochu jsme se obávali, jak nás horská najde, ale naštěstí to
tu asi znali a dostali se k nám v pořádku.

Přijelo jich tuším jedenáct, nejsem si už úplně jistý, malý šéf to tam
organizoval, všichni kolem Jendy skákali a my jenom pozorovali jak jim to jde.
Za chvíli už byli zpátky na lyžích a Jenda v sáních. Jak to pokračovalo jsme se
dozvěděli až za pár dní, když jsme jeli nakoupit do JD[ref]Zkratka pro Josefův Důl[/ref].

Jendu převezli až do nemocnice. Kus cesty urazil v sáních za skútrem, část v
sanitce. V nemocnici ho ale moc s radostí nevítali. Jakási mladá doktorka
totiž nemytého smradlavého chlapa správně neocenila a po tom co ho různě
natahovala a protahovala, prohlásila, že mu nic není a poslala ho domů.

Mimochodem bylo okolo půlnoci. Jenda, který těžko mohl vstát z postele (po
prvním pokusu, se jim tam prý složil), byl prohlášen za simulanta a sanitka ho
odvezla do Josefova Dolu. Ta ale řetězy neměla a nahoru nevyjela. Co naplat,
museli Honzu vyložit dole pod kopcem, ať si to dojde. Obut v takových těch
pěnových pantoflích, co už dlouhou dobu letí, batoh vláčejíc za sebou se
nějak dobelhal s pomocí staré paní až nahoru. Díky oblbovačkám, které do něj
napíchali, se to dalo přežít. To, že ho to vyšlo na 90 kaček snad ani nebudu
připomínat.

.. image:: images/2009-03-06-jizerky-2009/krystof.jpg

My si museli nahoře v horách poradit sami. Dostali jsme za úkol chatu pořádně
vybydlet – dojíst co se dá. A k naší smůle tam kromě vína a kávy byla snad jen
čočka a fazole. Náš jídelníček se tak skládal z polívky pocházející z těchto
surovin (+ nějaké ty vločky), čočky s historickým lunchmeatem, čočkové polívky
a možná ještě jedněch fazolí.

Kam jsme přesně vyráželi během dalších dnů už si nepamatuji. Jeden den jsme
dokonce nevyrazili nikam, což se snad v historii Tchoříků ještě nestalo. Hráli
jsme šílenou námořní bitvu na týmy, která zůstala nedohraná, protože už na to
nikdo neměl nervy – bylo to šíleně zdlouhavý. Raději jsme to převedli do reálu
a dali boj o hrnečky. Každý tým si zakopal někde venku hrneček a cílem bylo
ukrást soupeřův. Jednoduché, ale v takové mase sněhu to nabíralo nový rozměr.

Velkým problémem byl večerní program. Na kytaru se nikomu hrát nechtělo, hry jsme
připravené žádné neměli a já své hádanky pozapomněl. Hodně jsme improvizovali
a nakonec vymysleli celkem solidní hry, kterými jsme se dokázali každý večer
zabavit. Nejoblíbenější hrou se stala jednoznačně hra „na vraha“. Hra podobná
„Městečku Palermu“ s trochu větší akcí a dedukcí.

.. image:: images/2009-03-06-jizerky-2009/hromada.jpg

V původním plánu byla návštěva Polska a přespání za hranicemi naší vlasti.
Ale na to jednak nebylo počasí - celou dobu sněžilo a tak ani cesty pořádně projeté
nebyly, rolby začaly jezdit ke konci našeho pobytu. Do Polska jsme se nakonec
ale přece jen dostali. A to při naší krásné jízdě za žranicí.

Ten den začal jako vždy jindy rozcvičkou a proběhnutím ve sněhu. Pak vydatnou
snídaní, řekněte sami – normální člověk si pět krajíců chleba k snídani
nedává. Pak jsme se došoupali až do vesničky Jizerky ("Tady jsou lidi fakt
hrozně originální..." prohlásila Jáňa a my jsme jen přikyvovali, "Jizera,
Jizerka..."). Tam jsme obsadili jednu hospodu, jako všechny ostatní se jmenovala
"Panský dvůr" (zase ta originalita). Po naší luštěninové ozdravné kúře jsme si
konečně dali dobré jídlo. Také jsme tam obsadili záchody – takový luxus,
splachovací záchod, jsme si nemohli nechat ujít. Není nic nepříjemnějšího než vykonávat
potřebu s holým zadkem ve vánici.

Popošli jsme asi tři kilometry a byli jsme v Polsku. A v další hospodě.
Tentokrát na racozích. Mělo to být něco jako lívance, mnohem blíž to ale mělo k
vdolkům. S borůvkovou marmeládou a smetanou. Smacznego! Přes všechny nedostatky
polského pohostinství jsme si pochutnali. Však jsme taky byli zvyklí na hodně.
Večer na chatě už jsme měli hlad jenom Michal, Kyšák a já a tak jsme se
dorazili pytlíkem těstovin, společně s ostatními si připili vínem, které měl
kdosi dostat k Vánocům a začali plánovat Velikonoce...
