Romance o dveřích
=================

:tags: básně, doporučuji
:category: Básně

.. class:: intro

Psáno po desetihodinovém školním maratonu, pod vlivem jedinečného Kubíčkova výkonu a ódy na Kunderu, psáno po jedné cestě metrem a jednom pivu. (Přepisuji raději hned, protože zítra už bych se dopouštěl nepřiměřených cenzurních zásahů.)

| 
| Před tebou kluk —
| plný života plný plný plný…
| jen se rozběhnout rozběhnout —
| jen co to sevření povolí —
| hned! a letět! upalovat! s větrem…
| plný všeho…
| 
| Ty dveře se otevřely
| a zavřely
| 
| Divíš se jak šíleně těžká
| je ta školní brašna — už není plný on
| je plna ona…
| plna rodičů plná plánů nadějí povinností —
| zvykni si! sednout! rovně! — zabít ptáčka
| jen těšit se až tohle skončí…
| 
| Zase se otevřely
| a zavřely
| 
| Snad první lásky možná únik do snů
| stojí před tebou a kouká kamsi
| je jinde — je v dáli — je tam…
| čest a odvaha o právo — ty tam platí
| a víš že dobro vítězí a zlo je poraženo
| (a že nejhezčí holka věrně čeká na tebe)
| 
| A dveře se otevřely
| a dveře se zavřely
| 
| Na další stanici mu svítí v očích
| že svět patří nám! že vymetem bary —
| a hospody a pochybné podniky 
| kdo nám to zakáže když je nám dvacet
| snad ty?! chceš soudit?
| ty co sleduješ odlesky skel!
| 
| Jsi rád, že se zas otevřely
| a zavřely
| 
| Najednou tam nestojíš sám — stojí tam s tebou
| (ona?! — ne) jsou dva a srdce jim tlučou
| první doteky první slova první trápení
| a gejzír citů… kdo je zažil? kdo? 
| kdo je chápe? kdo jim rozumí? —
| kromě nás?!
| 
| A pak se otevřely
| a pak se zavřely
| 
| Bledé tváře a rudé oči
| pár nocí bez spánku a tisíce starostí
| škola a práce — škola a ona!
| jak kdybys v balónu letěl koukáš na svět shora
| a stejně nic nevidíš —
| jen její oči
| 
| Dveře se otevřely
| a zas se zavřely
| 
| Na tváři hrdě mu trčí tři vousy
| ruka ti zakucala chtěl bys je uhladit
| a připadá si jako muž a plný síly
| a vrací se domů a čekají na něho
| oni mu věří a ona je tam je tam
| vrací se domů
| 
| Pak dveře se otevřely
| a zavřely a zavřely a zavřely
| 
| Dostal jsi žízeň a s tím kdo přistoupil
| chtěl by ses napít — na život —
| na těch dvacet let co zmizelo v trapu
| v černé díře
| dostal jsi žízeň a chtěl by ses napít
| a spláchnout tíhu poloviny tíhu poloviny konce
| 
| A dveře se otevřely
| a dveře se zavřely
| 
| Máš vztek a chceš ho praštit do tváře
| tak zlý tak zákeřný tak odporný ksicht
| jak si troufá stát před tebou
| tisíceré křivdy si nese vryté do tváří
| domnělé skutečné dávné včerejší — vždyť to je jedno!
| (ale oči ti pro něj pláčou)
| 
| A dveře se otevřely
| a z nich už jsi vystoupil sám.
| 