Cesta domů
##########

:tags: povídky, doporučuji

Za okny se jak ve zrychleném filmu míhala pole, domy, louky, vesnice. Vlak
hlasitě rachotil po kolejích a jako starý udýchaný muž se blížil ke svému
domovu, ke své cílové stanici.

Pomalu se smrákalo a posledním večerním vlakem se vraceli unavení otcové zpět
ke svým rodinám, děti s maminkami z návštěvy u babičky, jinak
byl vlak poloprázdný a vládlo zde klidné unavené ticho.

Jen občas někdo potichu promluvil, aby tím náhodou neporušil nevyslovenou
dohodu, neviditelné společenství všech cestujících.

Docela tiše, tak potichu, že to přes veškeré rachocení a kodrcání vlaku
skoro nebylo slyšet, začalo vzduch ve vagónu naplňovat tiché pískání. Dívka
začtená do knížky se pomalu rozhlédla, aby zjistila, kdo se opovážil narušit
onu dohodu, onu smlouvu o tichu a když zjistila, že onen odvážlivec sedí přímo
naproti ní, beze slova se na něho zamračilo a vrátila se zpět ke knize.

Kluk naproti si ale jejího zamračení ani nevšiml. Koukal se upřeně kamsi z okna
a ve tváři se mu odrážely paprsky zapadajícího slunce.

.. class:: em

| Nezacházej slunce, nezacházej ještě,
| já mám potešení, na dalekej cestě...

Maminka vracející se domů s malou holčičkou se zasněně podívala ven. *Já mám
potěšení, mezi hory doly...* Před očima se jí vybavil její táta. Jako malé jí
tuhle písničku zpíval. A ona ráda s ním. Jestli by ji ještě zvládla? V tu
chvíli jí přišlo hrozně líto, že už dlouho žádnou písničku nezpívala. Hned
večer malé jednu zazpívám, rozhodla se.

.. class:: em

| Žádnej neuvěří, co je mezi námi...

Dívka naproti se už dávno mračit přestala. Ani stránky knížky už tak často
neobracela a zdálo se, že jí oči sklouzly kamsi pryč od papíru. Písnička už se
pomalu blížila ke svému konci a už nebyla tak malá a ustrašená jako na začátku.
Vlak jí byl plný a když tam pak najednou nebyla, každému přišlo, že zde náhle
něco chybí.

Kluk se dál díval z okna do dáli, ale nezdálo se, že by se chystal k tomu začít
s novou. Cestující se pomalu vraceli ke svým rozečteným knížkám a k přemítání, co
doma ještě musejí uklidit a vyčistit a vyprat, až se vrátí.

Prudce trhl hlavou, jako by mladíka něco polekalo, a s opovržením se podíval na
dívku na protějším sedadle. Knížku měla položenou vedle sebe a namísto toho
držela v roce mobil, ze kterého se před malou chvíli začaly ozývat tóny
klavíru. *Come away with me in the night*, zpívala z malého reproduktoru Norah
Jones.

Umaštěný dlouhovlasý metalista přes uličku si zastrčil do uší sluchátka a aby
ho něžná píseň nezkazila, pustil si cosi tak hlasitě, že se džezová basa začala
přetlačovat s běsnícími bubny.

Starý pán, který seděl kousek opodál, si pomyslel, že tu ještě před chvíli byl
krásný klid, a kdyby za chvíli stejně nevystupoval, měl by sto chutí všechny ty
mobily, sluchátka a přehrávače vyházet z okna.

.. class:: em

| And I want to walk with you,
| on a cloudy day...

Nebyla by zas tak špatná, pomyslel si pískající kluk, ale protože se mu všechna
tato lacině reprodukovaná hudba hnusila, mračil se dál. *Come away with me*, pár
posledním tónů a ve vlaku bylo opět ticho.

Jako kdyby se chtěl také dostat ke slovu, hlasitým skřípáním přehlušil vlak
všechno ostatní. Starý pán vystoupil, s ním i umaštěnec se sluchátky v uších.
Úplně na druhou stranu vagónu si přisedla babička, která ještě dlouho po
rozjetí mávala někomu na nástupišti.

Dívka si s překvapením uvědomila, že znovu slyší tiché pískání. Přišlo jí tak
samozřejmé a tak sem patřilo, že ho chvíli ani nevnímala. Tuhle znám, pomyslela
si. *Měsíc snílek stoupá nad skalou, a zpívá si svou píseň pomalou.*

Na desky knihy si začala poklepávat prstem do rytmu. Kluk se na okamžik přestal
dívat z okna a když si toho všiml, nepatrně se pousmál a trochu se do písničky
opřel. Babička na druhé straně si pomyslela, že špatně slyší a přesedla si k
mamince s holčičkou. Tuhle jsem měla vždycky ráda, usmála se.

.. class:: em

| ...málo je míst, kde staré lásky naráz uplavou,
| Jedním z nich je náruč tvá a tudíž máš už znát,
| že jak kotě si příst a víčka mít zavřená,
| chtěl bych rád...

Náhle písničku opět přerušilo brzdění vlaku. Kluk si uvědomil, že už
by měl také vystupovat a chvatně sebral bundu a tašku, která ležela vedle něho.
Když si všiml, že dívka naproti vystupuje s ním, usmál se a mrkl na ni.
Zatvářila se trochu překvapeně, ale pak nevydržela a usmála se také: "Nesmím se
bavit s cizími, ale nedopískal bys mi ji cestou?"
