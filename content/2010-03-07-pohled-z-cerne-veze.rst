Pohled z Černé věže
###################

:tags: povídky, gympl, Klatovy, Šumava, škola
:category: Povídky

Tak ty jsi tu poprvé? Musíš mi dovolit, abych tě tu trochu provedl. Tohle
nádraží má sice také své kouzlo, které bys dozajista objevil, zvláště pokud bys
tu stál déle s batohem na zádech a pozoroval lidi, kteří vždy vezmou za špatnou
stranu dveří. Taková místní tradice, folklor, víš. Dělat si věci po svém,
hlavně jinak než normálně.

Raději tě vezmu někam, kde to na tebe dýchne historií. Nu, vidím, jak se na mne
díváš, asi nestojíš o žádný výklad, takových sis jistě už vyposlechl spoustu.
Já ti ukážu něco, co ani slov nepotřebuje, stačí se procházet a pozorně dívat.

Je to odsud docela štreka, ale ty jsi zvyklý chodit, že? To jsem rád. Tady toho
uvidíš spoustu zajímavého, začneš u žebráků hned přede dveřmi. V dnešním světě
mi dávají určitou jistotu, ti tu budou, ať přijdeš večer nebo ráno, v létě nebo
v zimě. Prostě vždycky.

A až projdeš tímhle parkem a dostaneš se do škaredého světa šedivého betonu,
nezapomeň se dívat, kolik lidí projde kolem tebe s prázdným výrazem na tváři.
Ti tu žijí celý život, ale nikdy neuvidí tolik jako ty dnes.

Cože? Co to stojí tamhle za zrůdu, která připomíná trochu most, je to zvláštně
barevné a ještě jsi to nikde neviděl? Taky nevím. Ale to by sis zvykl, kdybys
tu žil. Takových věcí, kterým neporozumíš, je tu spousta. Asi nejenom tady, to
tak nějak všude.

Ale teď zbystři, konečně se dostáváme do míst, kde je to zajímavé. Na semaforu
už je zelená, teď pořád rovně, trochu do kopce. Za chvíli tam budeme. Kde?
Počkej, uvidíš.

Teď je tu rušno, ale nejhezčí je tahle ulička pozdě večer nebo hodně brzy ráno,
kdy tu není ani živáčka. Už jen pár kroků a vylezeme na náměstí, na kterém si
naši předci nechali záležet.

A musí se nechat, že se jim povedlo. Projdeš kolem lékárny zachované ještě z
dob baroka, zvedneš zrak a uvidíš pýchu města - Černou věž. Ano, ano, tam tě
chci dovést. Co je to za kostel? Pěkný, že? Ten tu postavili jezuiti, které si
pak můžeš prohlédnout mumifikované v katakombách. Nic pro slabší žaludky, ale
mládež je dnes zvyklá na horší věci.

Hned vedle věže stojí radnice, taky pěkná, jen co je pravda. Teď už vylezeme
nahoru, osmdesát jedna metrů a nějaké drobné. Schody si můžeš schválně
spočítat, je jich dost.

Nějak mi hekáš a funíš, není to jen tak sem vylézt, co? Ale pojď, už jsme
nahoře.

Odsud uvidíš všechno. Pěkně jako na dlani. Pohled z Černé věže v Budějovicích
se tomu nemůže rovnat. Na téhle straně máš pohled na Šumavu; kam se hrabe
člověk na to, co stvořil Bůh. Odsud je krásná, ale to není nic proti tomu, když
jsi přímo uprostřed ní. Tamta špičatá hora – to je Ostrý. Ale na něj je mnohem
hezčí pohled z jiné strany, to mi věř. Tam pak člověku dojde, proč se mu říká
prsa Matky boží, tady ne.

Když si popojdeš na další stranu věže, uvidíš pěkně celé město i monumenty,
kolem kterých jsme neprošli. Bílá věž. Hned u ní krásný kostel, Narození Panny
Marie se, tuším, jmenuje. Ten mám úplně nejraději. O kousek vedle je další
kostel, kostel svatého Vavřince. Ale tam už se teď neslouží.

Ještě se porozhlédni... Nevím jak tobě, mně už tu začíná být chladno a nějak se
nám zdvihá vítr. Možná se ještě zatáhne a začne sněžit. Lidé zalezou do tepla
svých domovů. Ve městě na chvíli zavládne klid a ticho, nikoho neuvidíš nikam
pospíchat. A to ti povím, jednou z mých největších radostí je, procházet se pak
v šeru večera. Uprostřed pomalu se snášejících vloček. Tichými uličkami. A
pozorovat to, co tak snadno jako v Klatovech jinde nespatříš.[ref]...ale jo,
spatříte. Tenhle konec jsem trochu přehnal s vědomím toho, že je to
povinná slohovka. Takže to neberte jako můj osobní názor, v Klatovech se nestuduje
blaze.[/ref]
