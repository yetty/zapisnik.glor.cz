O holce z perónu
################

:tags: povídky, doporučuji
:category: Povídky

Seděl jsem sám za kulatým stolem v nevelké putyce, poslouchal folkové umělce a
užíval si chvíle ticha mezi čísly. Někde mezi písničkou o chlupaté hrudi a
dramatickým recitativem, někde mezi čtvrtým a pátým pivem, ke mně přisedl.
Přišel mi povědomý - taková tvář, na kterou se zadíváte a vidíte chvíli
kamaráda ze střední, chvíli jeho matku a pak vám dojde, že ho vlastně neznáte a
že byste měl přestat pít.

Očividně byl v dobré náladě. Po každé písničce tleskal a pískal, seč mu síly
daly a když folkové kolečko skončilo, dal se se mnou do řeči.

"To víte," povídá, "v Praze to žije. Já jsem z malýho města a tam, pane, chcíp
pes. Ráno se člověk vzbudí a nic se neděje. Naobědvá se, povečeří a venku furt
ty samý ksichty. To vám mám vždycky hrozný pocity, jako králík. V kleci. Ani
čumák vystrčit nemůže. Ale tuhle..."

Zhluboka se napil a nabral dech k delšímu proslovu.

"Tuhle vám jdu na nádraží. Člověk už je rád, že jede pryč, tak se i na lidi
kolem usmívá a vůbec - má sklony dělat samý dobrý skutky.

Tak si šlapu, pískám si a v tom si všimnu, že slečně přede mnou spadla na zem
bunda. Ona nic. Tak na ní volám. Ona pořád nic. Špunty v uších. A jak jsem byl
plný tý dobrý nálady, bundu ze země seberu, slečnu doběhnu a s úsměvem vrátím.

Pak si to před ní štráduju na nádraží a dělám, jako by nic. Vlak přijede, já
nastoupím, slečna nastoupí a fůra dalších lidí nastoupí.

Co bych vám povídal. Cesta jako každá jiná. Kdejaký romantik by vám popisoval
západ slunce, které se jak ohnivá skvrna na blankytné obloze dotýkalo kopců,
popisoval by vám mlhu v údolí a zlatavé střechy domů. Já ne, já se budu držet
faktů.

Přijedeme do Klatov a koukám, že slečna pospíchá z vlaku a ještě ve dveřích si
zapaluje. Nu co, chvíli se nikam nejede, tak proč si nepotrápit plíce. V Plzni
znovu, zastaví se a slečna už je venku. A kouří. A telefonuje, horlivě komusi
cosi vykládá.

Člověk má vlastních starostí dost, a tak když v Praze vystoupím a sednu s v
metru, hlavu plnou a daleko, ani si nevšimnu, že tam holka taky sedí. Až když
vystupuje - stanici přede mnou - to si říkám, sakra, tu už jsem někde viděl."

Znovu se napil a bylo vidět, že už si rovná slova pro závěrečnou pasáž.

"Tam jsem si řekl, tak a teď ji vidíš naposled. Žádná škoda. Ošklivá nebyla,
mladá a všechno, jenže člověk musí být trochu vybíravý.

Jenže tím to neskončilo! Den na to si jdu koupit rohlík k svačině a ona tam
zas. Přes dva regály na mne ukazuje své kamarádce a povídá, to je zas on, ten
kluk."

Dopil. Čekal jsem, jestli bude pokračovat. Zdál se být spokojený sám se sebou a
přes stůl pomrkával na barmanku.

"A to je všechno?" ptám se.

"A co byste ještě chtěl," diví se uraženě, "takhle se to stalo."

"Nějakou pointu. Nějaké zakončení."

"Žádné nebylo."

"Já vím. Jenže to nejde. Povím vám, jak to bylo doopravdy."

Zatvářil se rozlobeně: "Vy mi chcete říct, jak se to stalo doopravdy? Vždyť to
jsem byl já, kdo to zažil. Vždyť to je můj příběh!"

"Ale kdepak," usměju se, "nikdy jste to nezažil. Jste jenom postava v mé
povídce a protože je to moje povídka, můžu vám říci, jak se to odehrálo.

Vy jste totiž úplně jiná postava, než jakou jste si vybral k hraní. Bylo to
přesvědčivé, to uznávám. Musím říct, že jsem vám chvílemi skoro i věřil.

Nejste zdejší, to jste řekl správně. Nikdy jste si Praze úplně nepřivykl a čím
víc jste se snažil, tím víc vás to táhlo domů - do malého města, kde se nic
neděje a tak je to správně. Kde ptáci zpívají unyle, kde obloha nemá ke kýči
daleko a kde, když se ráno probudíte, víte, že jste ve své posteli.

To, že jste na vlak šel s lehkou hlavou, je také pravda. Jenže jste se těšil na
tu svou milou, kterou jste věděl, že po cestě potkáte. A to, že jste zvedl
upadlou bundu máte ve své nátuře. Nedokázal byste ji tam nechat ležet a
nevrátit."

Díval se na mne nevrle. Vychutnával jsem si to a pro dramatickou pauzu jsem pro
změnu sáhl po pivu já. Nevydržel mlčet.

"A dál?"

"Dál nic. Slečna nastoupila do vlaku jedoucího na druhou stranu, vaše láska
zůstala s chřipkou v posteli a vy teď zapíjíte nudu a vymýšlíte historky."
