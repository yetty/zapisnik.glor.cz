O švestkách
===========

:tags: povídky, doporučuji
:category: Povídky
:description: Povídka o tom, že člověk, který si může dovolit vše, nemusí být zrovna šťastný.

.. class:: intro

*„Člověk kolem sebe v životě potřebuje mít šest stěn. Zadní, aby se měl o koho opřít. Po stranách přátele a spolupracovníky, kteří jdou životem s ním. Podlahu, aby člověk stál pevně a jistě v tom, kým je. Strop, aby znal toho, kdo ho převyšuje. A stěnu přední, — to aby život měl perspektivu a člověk se měl na co těšit.“* 

.. class:: intro right

citováno volně podle J. M. Kašparů

Bylo to někdy koncem listopadu. Končil se tenkrát jeden z těch dnů napůli cesty mezi podzimem, ve kterém fouká už sice ostrý a studený vítr, občas je lezavo, ale jde ještě běhat venku, pouštět draky a užívat si posledních slunečních paprsků. Na půli cesty mezi podzimem a zimou, ve které se dá koulovat a stavět sněhuláci a tajné chodby nebo nasadit brusle a lítat za pukem. Bylo to tenkrát přesně mezi tím. Sníh ještě nenapadl a když už, hned zas roztál. Teplo už nebylo, sluníčko se kamsi schovalo s tím, že vyleze až na jaře. 

Byly to zkrátka ty ponuré dny, kdy člověk vzpomíná na krásné léto a vyhlíží Vánoce a mezitím se snaží přečkat dlouhé šedivé dny. Lidé oklepávali vodu z deštníků a vyhlíželi tramvaj, která je dopraví do vyhřátých domovů, k teplému čaji a bačkorám, — a tak se oddávali těmto představám, že raději mlčeli — jen zřídka někdo přerušil ticho večera, to když mu po čepici sklouzla studená kapka za límec kabátu.

V jednom z oken nad jejich hlavami, v jednom z těch domovů, které lákaly svým teplem, se právě chystala malá holčička ke spaní. Vlastně — asi by se rozzlobila, kdyby vás slyšela, jak o ní říkáte, že je malá. — Považovala se už za docela velkou. Chodila do první třídy, znala už spoustu písmenek a trefila by sama ze školy domů a vůbec by se nebála. Maminka jí to věřila, ale raději na ni před školou vždy čekala.

Teď jí dala pusu na čelo, pohladila a pak se zvedla, aby zhasla a nechala ji napospas všemu, co může na šestiletou holčičku čekat v prázdném potemnělém pokoji. 

„Mami?“ — obrátila se ve dveřích a poslouchala — „kdy zas uzrajou švestky?“

„Až v létě, zlatíčko,“ usmála se maminka.

„Hm, to je za dlouho. Škoda,“ posmutněla holčička, ale pak se zase rozveselila, „tak já se budu *těšit* na léto, až zas budem u babičky, až si zas nějakou dám.“
Pak se zavrtala do peřin a už ani neslyšela, jak maminka potichu zavírá dveře.


.. class:: center

--

„Švestky?“ ozvalo se z kuchyně. „To teď na začátku zimy muselo stát... Takhle utrácíme? Vždyť tu máme jablek od našich a nikdo je nejí!“

„Ale no tak, je jich jen pár. — Ty jsou pro malou. Ona o nich včera tak básnila. Tak ať má taky nějakou radost...“ obhajovala maminka zpestření snídaně a pozorně sledovala výraz holčičky, která si už sedala ke stolu.

Ta se mlčky zakousla do chleba připraveného na talíři a začala popotahovat, až se za chvilku rozplakala úplně.

„Co brečíš?“ obořil se na ní tatínek, pořád ještě malinko namíchnutý, „chtěla's švestky, ne?“

„Když já nevím, na co se teď mám *těšit*...“