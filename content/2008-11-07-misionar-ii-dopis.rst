Misionář II: Dopis
##################

:tags: povídky

Znáš mne a víš že k životu potřebuji společnost. Jak rád říkám - ve správném
městě musí být i správná krčma. Místo, kam je radost večer zalézt, kde si někdy
jen tak posadíš, jindy s někým prohodíš pár slov – zanadáváte si na život,
zkritizujete panovníka, co jen vám to strach dovolí. A hlavně se tam dobře
najíš a ještě lépe napiješ. Vím, že je to pro Tebe těžko pochopitelné, ale mám
to skutečně rád.

I v Neapoli je pár takových míst, přes den mrtvých, ve večerních hodinách
kypící životem. Když jsem neměl jinou důležitější práci – a musím Ti říci, že
by to musela být hodně důležitá práce – šel jsem do některé z hospůdek.

Nejsem jsem tu dlouho, ale jsem tu dost dlouho na to, abych pár lidí znal – vím
komu můžu trochu věřit, kdo je podrazák, kdo má zlý vopice a kdo po prohře
kostek začne mávat nožem.

Málokdy se stává, že ti co jsou nevrlí, když jsou napití, napití jsou a ti co
rádi mávají nožem prohráli v kostkách. Ale i to se někdy stane. Bývají z toho
zlé pranice a mnohdy někdo skončí na zemi, ze které se již nezvedne.

To je vám pak všude vojáků a pokud ti nešťastníci, pod jejichž úderem či bodem,
někdo vydechl naposledy, mají smůlu ještě větší a městské věznice zejí
prázdnotou, patrně tam budou černat až do smrti.

Nikdy jsem neměl v životě nějaké velké štěstí, ale teď si říkám, že ta moje
smůla je nad hory vyšší. Při posledním tvrdém střetu jsem neutekl dost rychle a
i když jsem za smrt nikoho nemohl, nebo o tom alespoň nevím, na někoho se to
prostě hodit muselo a i já teď trávím veselé chvilky v smrdutých kobkách.

Strava dobrá, konec konců jedl jsem i horší věci než suchou kůrku chleba.
Člověku je tu alespoň teplo a sucho, tedy zatím, než přijde zima. Mou celodenní
prací je ležet na pryčně a přemýšlet o životě.

Abychom nepropadali trudnomyslnost – víš, ono se to po pár týdnech pozorování
krys běhajících po podlaze a pavouků tkoucích pavučiny nahoře na stropě snadno
stane – posílají nám sem kněze. Má nás přesvědčovat o nutnosti zbožného života,
ale myslím, že mnohem raději, než aby nám kázal, si s námi jen tak posedí a
popovídá. To je o mnoho milejší i nám.

Je to trochu zvláštní patron, ten náš kněz. Už je trochu starší, ale vůbec ne
hlavou. Nejsem žádný velký intelektuál, a tak o to víc ocením bystrý rozum. A
to náš kněz opravdu má.

Byl dost dlouhou dobu někde v Americe, prý tam obracel domorodce na pravou
víru. To ho omlouvá, on je totiž skutečně moudrý, nikoho chytřejšího jsem v
životě snad nepotkal, ale když má svou náladu, je hrozný podivín.

Asi nejčastěji si povídáme o našich životech. Neměl o mnoho zajímavější život
než já. Možná jsem Ti to nikdy nevyprávěl, ale když mi bylo dvacet let, utekl
jsem z domova a dal se k vojsku. Bojoval jsem v tolika bitvách, že si ani na
všechny vzpomenout nemůžu.

Prvních pár let bylo příšerných. Celé noci jsem probděl, protože jsem se bál
usnout, jen aby se mi zas nezdály sny o lidech, které jsem zabil, o městech,
která jsem pomáhal vypalovat, o ženách, které jsem znásilnil. Vím, že se mne
teď děsíš, teď když ti konečně píšu pravdu, ale také jsem vždy věděl, že jednou
to přijít muselo a jsem rád, že to nejsem já, na koho teď koukáš, ale pouze
papír.

Jsou věci, proti kterým se člověk nedokáže bránit, byť je sebesilnější.
Nedokázal jsem své skutky snést ani po roce, ani po dvou, ani nikdy jindy. Teď
to vím – jen jsem si namlouval, že mne to co jsem provedl netrápí. Často jsem
tomu i sám věřil, ale teď se mi zas zlé sny vrací.

Kdyby mě sny tížily jen v noci. Ale oni se vrací i za bílého dne a já je
odehnat nedokážu. Není pro mne vysvobození, jediné co mi pomáhá je nebýt sám. O
to víc rád jsem, když kněz přijde.

Teď je večer a znovu čekám, jestli zachrastí klíč v zámku a bachař ke mně
starého misionáře Simonela pustí. Vím, že přijde, cítím to.

Skutečně – netrvá to dlouho a tak dychtivě očekávaný zvuk se ozve. Odkládám
pero, dopíšu to jen co odejde.


Jsou ale chvíle, kdy mi ani moudrý kněz nepomůže. Pak zabřednu do svých
ponurých vzpomínek ještě víc. Možná ti teď bude běhat mráz po zádech, jestli
nechceš, nečti to, ale rád bych ti vyprávěl o jedné bitvě.

Matně si vzpomínám, že jsem tehdy táhli pod praporem sicilského císaře kousek
za hranicemi jeho říše a zabírali mu další území jeho nepřátel. Nevzpomenu si
na jméno toho města, je to už opravdu dávno. Bitva byla rychlá a snadná.
Nepřítel nás neočekával, jeho zvědové byli nejspíše nějací lemplové. Pokud není
město včas varováno a začne se bránit až na poslední chvíli, většinou není
problém jej dobýt. Rychle jsme vtrhli dovnitř.

Dodnes si dobře vzpomínám na hrdinský čin jednoho z radních. Byl se s námi do
poslední chvíle, i když věděl že je bez šance – bojovalo se v jednom z horních
pater vysoké radnice – a celou dobu pomalu postupoval k otevřenému oknu. Když
viděl, že zůstal sám živý a nezajatý, hodil meč po našem veliteli, který se s
tím byl, tím způsobem, že na kapitánově tváři zůstal jen údiv. Pak sám rozrazil
okno a vyskočil z výšky ven.

Pak začalo obvyklé plenění a rabování. Bylo nám to sice přísně zakázáno, ale
kdo dokáže zkrotit vojáka, který právě vyhrál boj? Ve sklepeních bylo mnoho
sudů s dobrým vínem a pěkných žen také dost.

I já si brzy našel pěkný kus a chystal jsem si ji odvléct někam trochu do
soukromí. Měl už jsem nějaký ten korbel v sobě a když se tam objevil její
fracek a snažil se ji ochránit od jistého, neudržel jsem se a tak za chvíli
byla další krev prolita.

Když nemůžu usnout, zjevuje se mi tvář toho kluka, když spím, zdá se mi o něm.
Vidím jeho výraz – tvrdý, odhodlaný a přece ustrašený.

Když jsem to vyprávěl knězovi, dlouho pak mlčel. Pak už promluvil toho dne
naposledy a nejsem si jist, ale myslím, že pak pronesl něco jako kletbu, ne to
není to pravé slovo, spíše proroctví: „Bude tě to mučit. Nedovedeš si dnes
představit ta muka, i když již teď jsi málo z toho poznal. Nevím jestli se z
toho zlého snu někdy probudíš, ale vím, že to sám nedokážeš.“

Příštího dne jsem se ho snažil zeptat jak to myslel, ale on mi tu jen se slabým
úsměvem nechal svojí Bibli. Přečetl jsem si ji. Číst umím, některá latinská
slovíčka jsem sice už z mladých let zapomněl, ale zjistil jsem, že si vzpomenu
na víc než bych kdy čekal.

Přečetl jsem si ji, ale pořád se mi sny zdály a tvář nemizela. Zkoušel jsem se
i modlit. Sice nechápu k čemu mi můžou nahoře pomoci ty naučené fráze, asi k
ničemu.

Dlouho jsem to zkoušel, až jednoho dne jsem se opět kněze zeptal, co mám dělat.
Je tu přeci, sakra, knězem, tak ať mi poradí. Nevybral jsem si ale správný den.
Měl jednu ze svých nálad a začal vyprávět. Nějak takto:

„Dlouho jsem si také myslel, že křesťan k životu potřebuje Bibli, otčenáš,
latinské věty a pár dalších modliteb ke všem svatým. Nejenom že jsem si to
myslel, myslel a myslí si to dodnes mnoho lidí. Pak jsem se vypravil do Jižní
Ameriky. Dlouhá léta jsem obracel indiány na pravou víru. Dlouhá léta jsem se
snažil vštěpit jim alespoň něco z našeho poznání. Měl jsem za to, že se mi to
daří. Dlouho to tak vypadalo. Pak jsem odešel a vše zase vyšumělo do ztracena.
Když jsem se po pěti letech vrátil, nebyl tam už křesťan nikdo.

Dlouho jsem se tím trápil, nechápal jsem, jak jen jsem mohl selhat. Jak jsem
mohl selhat já, jak mohli selhat mí drazí indiáni. Proč jen nezůstali i v
těžkých chvílích pevní ve víře?“

Po tom co toto řekl se opět, jak měl ve zvyku, na dlouho odmlčel a potichu
přemýšlel. Pak pokračoval:

„Nemohl jsem s tím ale už nic dělat. Doma v Evropě mi umřela matka a tak jsem
se první lodí vrátil. Smutek zde přehlušil smutek z Ameriky. Každý smutek ale
jednou odezní a já jsem opět přemýšlel, kde jsem selhal.

Pak jsem se stal farářem. V jedné malé vsi jsem dostal na starost pár oveček a
snažil jsem se je přetvářet k obrazu Božímu. Také se mi z počátku zdálo, že se
mi to daří. Pak ale přišlo zlo. Nevím proč jsem si tím tak jistý, ale myslím,
že za to může don Musselli, hlavní je, že za čas se lidé začali sprostě
pomlouvat, nikdo druhému nepřál nic dobrého, každý začal hrát jen svojí hru.
Vytratilo se přátelství a přišla závist, touha po moci a po penězích.

Znovu jsem si vyčítal, kde jsem mohl selhat. Předtím to tu také bylo, ale ne
tolik a já měl za to, že jsem mnohé zničil. Jak se ale ukázalo, dokázal jsem to
pouze potlačit.

Pak jsem to pochopil. Víš, Bible je jen z půlky sbírka přikázání. Ta druhá je
úplně o něčem jiném. Někdy se až zdá, že to co před tím mělo smysl je teď
docela zbytečné. Nevím proč, ale jsme všichni pořád v té první půlce.“

Na dveře zaklepal netrpělivě bachař.

„Jsem tu už moc dlouho musím jít.“

Víc už se mnou o tom nemluvil, já se ho zatím neptal. Teď ti píšu a svíce mi už
pomalu dohořívá. Kněz mi sdělil, že mám docela dobrou šanci na to, že se odtud
dostanu. Byl bych opravdu rád. Možná bych se rád vrátil tam k tobě a řekl to co
jsem se předtím říct bál. Napiš zda smím.


S pozdravem,
Marconius Parcorri
