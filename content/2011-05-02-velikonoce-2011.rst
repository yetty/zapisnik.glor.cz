Velikonoce 2011: místy přísně střeženými
########################################

:tags: Tchoříci, Šumava

.. class:: intro

Píše se rok 2011, zima, přes veškerá prvotní očekávání mírná, už za okny pomalu
mizí. My sedíme k večeru kolem stolů v bývalé hájovně na Zlaté Studně. Týden,
který jsme tu trávili, se chýlí ke svému konci. Nám to ještě nedochází, asi
tak jako trvá dlouho pochopit, že léto je pryč a přes podzim sem již nakukuje
zima.

.. class:: intro

Pomalu se rozjíždíme do svých domovů. Se vzpomínkou na srdci, se šrámy na těle.
Na měsíc, měsíc a pár týdnů nás to zase vyplivlo do života školy, povinností,
zbytečností a starostí.

.. class:: intro

V tu dobu se již ale pomalu rozhýbává mohutné soukolí. Velikonoce jsou na dosah
a s přípravou mise do neprozkoumaných zákoutí pomáhá polovina Šumavy.

.. image:: images/2011-05-02-velikonoce-2011/uvod.jpg

A opravdu to bylo tak. Z jistých tradičních důvodů připadlo zorganizování
velikonoční výpravy zase na mne. Pokud naši historii trochu sledujete, možná si
i pamatujete počty lidí na předchozích velikonočních výletech.

Úplně první se udál roku 2008. Tenkrát jsme do sněhu a nepohody vyrazili čtyři.
O rok později nás jelo o jednoho víc. A loni jsme byli opět ve čtyřech. To jen
abyste pochopili nemalý rozdíl mezi organizováním předchozích výprav a té
letošní. Letos nás totiž jelo jedenáct.

Ale vezmu to od začátku. Krátce po skončení Zlaté Studny mi napsala Jáňa. Kromě
toho, že jsme zhodnotili a zanalyzovali skončivší akci, jsme začali osnovat i
plány na Velikonoce. Jáňa poznamenala, že Luboš Novotný ví o nějaké chatce na
Šumavě a navrhla toho využít.

A tak slovo dalo slovo, párkrát jsme si s Lubošem zavolali a on dokázal sehnat
klíče od dvou chatek. A protože mne velice zajímalo, jak vypadají a taky jsem
nechtěl někam jen tak jet naslepo, vyrazil jsem se na ně podívat.

.. image:: images/2011-05-02-velikonoce-2011/aktivity.jpg

Šel jsem ještě s Ondrou a Vojtou a během celodenního pochodu jsme je zvládli obejít.
Zjistili jsme, že první z nich, Hrabůvka, je na nás až příliš luxusní, ale na
krásném místě. Druhá byla kousek od jezera Laka a byla dost malá, ne tolik luxusní,
ale s jistým osobitým kouzlem.

Volba tedy padla na tu první. Pomalu jsem začal obesílat pozvánky všem možným
lidem, kteří s námi buď byli na Zlaté Studně nebo někdy před tím nebo nám prostě
padli do oka a my si na ně vzpomněli.

Vidina krásné chaty asi zabrala a jak už jsem psal, jelo nakonec jedenáct lidí.
Kromě starých ostřílených Tchořů - mne, Jáni, Bětky a Kláry a těch už také dost
ostřílených Sváti, Áni S., Ondry a Vojty s námi poprvé jel Jéňa Vaňkát a Áňa Štrunců
a pokud mne paměť neklame, tak byla poprvé i Bláňa Spěváčků.


Den první
*********

Doprava na chatu probíhala ve dvou skupinách. Já vedl tu, která to měla blíž
přes Špičák, Jáňa vedla partu z Horažďovicka. Slíbila, že taky něco napíše, tak
se snad dozvíte i jak probíhala jejich cesta.

My vyšli od Novotných ze Špičáku, přesně podle plánu, těsně po osmé. Vystoupali
jsme až na Pancíř. Tam jsme našli kešku, kterou se nám nepodařilo najít, když jsme
tam byli posledně. Cestu jsme už znali, od Tomandlova křížku po vrstevnici a přímo,
přes bažinky a potůčky, až na chatu.

.. image:: images/2011-05-02-velikonoce-2011/vecer.jpg

Asi půlhodinky jsme si tam hráli s kohoutky a uzávěry, než konečně začala téct na
chatě voda a my mohli dát vařit čaj. Jen co se nám to povedlo, dorazila i druhá
skupina a všichni jsme se začali postupně na chatě zabydlovat. Holky se zmáčkly
do většího pokoje, kluci měli dost prostoru ve druhém.

Mám takové tušení, že jsme dali lehký oběd a vyrazili na průzkum. Kláře, která
neměla dost sil a povolení od doktora na chození s námi, jsme svěřili hlídání
chaty a vaření večeře. Sami jsme se vydali směrem ke třetí chatě. Od té jsme
klíčky neměli - je totiž už určená ke zbourání a ani se do ní příliš nesmí. Což
je celkem škoda, ze všech těchto chatek je úplně na nejhezčím místě.

Pak jsme to švihli přes kopec Sup na kopec Javorná. Cestou jsme hráli tu hru,
jak jeden má píšťalku a když zapíská, ostatní se musí co nejrychleji poschovávat
a vydrželo nám to až na samotný vrchol.

Tam jsme objevili "Knihu návštěv", což na takovém malém kopci celkem překvapí.
Samozřejmě jsme se náležitě podepsali a pokud někdy na tento kopec zavítáte,
určitě si náš záznam dohledejte. Je ze čtvrtka 21. dubna 2011.

Cestou zpátky jsme pocítili to, že jsme si nevzali žádné pití ani svačinu.
Slabší jedinci začali okusovat lišejníky, žvýkat kořínky a podobné věci.
Ti silnější jenom začali básnit o jídle, jak bývá zvykem. Když se nám
podařilo natrefit na potůček, nikdo si nedělal starosti o své zažívání
a všichni si vychutnali pramenitou vodu Šumavy.

.. image:: images/2011-05-02-velikonoce-2011/aktivityII.jpg

Po návratu do chaty jsme vytáhli stolek ven a opekli si párky nad ohněm.
Hrály se také Aktivity. Ukazování, popisování a kreslení všeho možného
i nemožného.

Pak zašlo slunko, začala být zima a my se stáhli dovnitř. Hráli jsme
ověřené hry - zvířata a vraha. Vrah je klasika, zvířátka už se také
pomalu ohrála, navíc jsme byli unaveni čerstvým povětřím a tak jsme šli
docela brzo spát.


Druhý den
*********

Jak jinak začít, než rozcvičkou a dobrou snídaní, že? Mám za to, že byly
chleby s něčím nahoru. Tento den nás čekal velký výlet. Sice jsme neměli
úplně jasno kudy půjdeme, zato jsme měli jasno, kam chceme dojít - na Polom.

Zamávali jsme Kláře a přes vysoce chráněné oblasti to napálili přímo na Gerlovu
Huť. Pak jsme chvilku šli po značených trasách, za zatáčkou jsme ale opět
vskočili do lesa a začali se prodírat na první vrchol - Tok (1 023).

Oklepali jsme větvičky, které se na nás nachytali při průchodu solidním
hustníkem a začali zase zbíhat dolů. Tentokrát se nám podařilo natrefit
na jakýsi průsek a až na asfaltku se celkem dalo jít.

.. image:: images/2011-05-02-velikonoce-2011/krajinka.jpg

Měli jsme namířeno na Sklářský vrch (1 195). Vzali jsme to proto opět
lesem vzhůru, tentokrát byl naštěstí pěkně vzrostlý. Až na konci se to pokazilo,
a tak jsme tento vrchol jenom obešli a pustili se rovnou na Polom (1 295).

A na Polom je stoupání opravdu pěkné. Ale ten výhled z něj... Chvilku jsme se
váleli na měkké trávě a užívali si pocit zdárného dobytí. Pak jsme sešli
k odpočívadlu Nad Polomem (celou dobu jsem měl za to, že to bylo Pod Polomem,
možná jenom jiná mapa...)

Protože jsme věděli, že budeme chodit po horách celý den, vzali jsme i
plynovou bombu na uvaření polévky. Nesl jsem to já ve vypůjčeném batohu.
Zhruba v tu dobu, kdy jsme scházeli z Polomu, mi došlo, že jsem zapomněl
vzít sirky. Školácká chyba.

.. image:: images/2011-05-02-velikonoce-2011/hadi.jpg

Byli jsme tedy bez polévky. Chleby, co jsme měli, byly už snědeny a v břiše
začínalo pomalu kručet. Ani Jánina komunikace s projíždějícími Němci nebyla
úspěšná, zapalovač neměli. A tak jsme byli o hladu.

Nějakou dobu jsme se váleli okolo odpočívadla, nahřívali se na rozpáleném
asfaltu a spali. Pak nastal čas pro návrat. Tentokrát jsme to vzali po
pěkných cestách, už žádné husté neprostupné lesy. V protékajícím potoku jsme
doplnili vodu a zvesela si to vykračovali domů.

Od Gerlovky jsme nechtěli jít trapně stejnou cestou, jako jsme šli ráno. A tak
jsme to vzali nejdříve směrem na Hoffmanky a pak hodně dlouho azimutem. Potkali
jsme asi jen tři bažinky, dva potoky a jeden neprostupný hustník. Skoro pohodlnější
než po cestě.

.. image:: images/2011-05-02-velikonoce-2011/vecerIII.jpg

Večer jsme patrně opět hráli nějaké hry. Možná, že ten večer začaly holky mlátit
hrníčky o stůl. Na FB kolovalo jeden čas video, malou představu můžete získat i z fotky.

Vůbec ten stůl si dost při naší návštěvě prožil. Když se do něj nemlátilo hrnky,
tak se mlátilo rukama. Určitě jsme měli taky něco k večeři, ale to po mně nechtějte,
možná to byla čočka, možná taky ne.

Když se setmělo, začali se hrát upíři. My máme rádi hry, při kterých se vzájemně
mordujeme a upíři byli v tomhle skvělí. V zhasnutém baráku vás pár upírů se syčením
nahání, škrtí a vy musíte bez hlesu padnout k zemi. Jakmile o vás zakopne nějaký
normální člověk, zakřičí mrtvola, rozsvítí se a hra se přeruší. Samozřejmě jde o to,
odhalit všechny upíry.

Veliká sranda je to i z toho důvodu, že se pohybujete v naprosté tmě a tak se občas
stane, že potkáte zeď, kde byste ji rozhodně nečekali.

Po výletě jsme byli ale jaksepatří stahaní a tak netrvalo dlouho a všichni
skončili ve svých postýlkách.


Třetí den
*********

Tento den jsme měli celkem jasný úkol - musíme naštípat co nejvíce dřeva
a tím si svůj pobyt zde zaplatit. Měli jsme připravené nařezané špalky,
od těch malých a příjemných, po velké a nezdolné.

Jenže sekyrky jsme měli jen tři a to ke všemu pouze jednu pořádnou a tak
to rozhodně nebyla práce pro všechny. Rozhodlo se, že kluci zůstanou na
chatě a budou štípat, jen budou třísky odletovat.

.. image:: images/2011-05-02-velikonoce-2011/ja.jpg

Trochu problém byl program pro holky. Jen tak flákat se na chatě, to nejde.
Naštěstí ale toužily po civilizaci a tak souhlasily s tím, že si udělají
výlet do Rudy, dokoupí zásoby a hlavně sušenky.

Trochu jsem se divil jejich nadšení, na kterém se možná přičinilo i moje
prohlášení, že za chvíli budou zpátky. A tak vyrazily.

Na chatě jsme mezitím štípali a štípali, užívali si sluníčka a odpočívali.
Stihli jsme naštípat skoro všechno, málo toho nebylo.

Co se všechno přihodilo holkám na jejich cestě možná někdy odhalí
Jáňa. Každopádně se za chvíli nevrátili. Nevrátili se ani na oběd. Vrátili
se až k večeru, správně unaveny, ale se sušenkami v batohu. Ty byly nakonec
už dlouho předem očekávány.

Večer jsme si opět dali nezbytnou dávku her a zábavy, co povídat.


Čtvrtý den
**********

Čtvrtý den, den poslední. Byla neděle. Holky byly unavené po včerejším
výletu a moc se jim nikde trajdat nechtělo. Zato kluci měli energie přespříliš
a nutně potřebovali opustit chatu.

.. image:: images/2011-05-02-velikonoce-2011/putovani.jpg

Nakonec jsme se všichni vypravili směrem na Suché studánky. To byl vytoužený
Ondrův cíl, protože se tam kdesi v ruinách starého statku měla skrývat
keška[ref]Taková malá krabička. Sbírání kešek teď dost letí. Pro
přesnost, správně je to geocaching.[/ref].

Vycházkovým krokem jsme se dostali až k rozcestí Na Suchých studánkách. Pěkné
místo na kopci, vidí se z něj daleko. A hluboko pod kopcem ležely ony Suché studánky.
Holkám se to pochopitelně sbíhat nechtělo a tak se samy vydaly směrem na hřebenovku
a na Pancíř.

My kluci si to doslova seběhli dolů a jali se hledat. Ruin jsme tam našli dost,
ale kešku žádnou. Po chvíli jsme usoudili, že je to marné a začali opět stoupat
tím krpálem vzhůru. Bylo krásně, na duben celkem horko, vidět bylo široko do kraje.

Kousek za rozcestím Na suchých studánkách, na tom rozcestí, jak jsme se rozdělili,
stála kaplička. Kupodivu byla odemčená. Mezitím, co jsme prozkoumávali její obsah,
oběhl Ondra ruiny kousek od kapličky. A jak jinak. Kešku tam našel. To víte, že
jsme trochu prskali. Výškový rozdíl mezi Suchými studánkami a Na suchých studánkách
jsme dobře pocítili.

.. image:: images/2011-05-02-velikonoce-2011/odpocinek.jpg

U Tomandlova křížku jsme se potkali s holkami, které už se vracely z Pancíře. Nikam
dál se jim nechtělo a tak i přesto, že bylo teprve poledne, jsme se otočili směrem
k domovu.

A protože bylo opravdu krásně, vytáhli jsme karimatky před chatu a užívali si hřejivých
slunečních paprsků, četli místní sbírku Reflexů, novin a vlastní povinné četby.

Měli jsme ještě spoustu jídla. Samozřejmě se nám nechtělo tahat si to zpátky domů.
A tak se celé odpoledne vařilo, peklo a smažilo a večeře se skládala ze tří chodů,
případně čtyř, jak kdo chtěl.

.. image:: images/2011-05-02-velikonoce-2011/vecerII.jpg

Mezi vybranými pochoutkami byla tuším bramborová kaše s cibulkou a salámem, těstoviny -
na sladko nebo se zbytkem cibulky, půl litru trochu řidšího pudingu pro každého,
zbytek gulášové polévky od včera.

Večer měla být jakási stezka odvahy a tak jsem ji šel ještě za šera připravit.
V chatě se mezitím opět škrtili - hráli na upíry. Když už byla úplná tma,
šel jsem zapálit navigační svíčky. V té chvíli mi došlo, že jsem to asi trochu
přepískl.

Postupně si trasu všichni prošli - průměr byl nějakých dvacet minut. Nikdo se
naštěstí neztratil a tak jsem někdy kolem třetí hodiny mohl jít posbírat dohořívající
svíčky a taky si lehnout.


Pátý den
********

.. image:: images/2011-05-02-velikonoce-2011/navrat.jpg

Pátý den, den poslední. A to už znáte. To je pokaždé stejné. Nejdřív se
všichni sbalí, mezitím se udělá snídaně, dojí se poslední zbytečky. Následně
se vynesou batohy před chatu a začne se uklízet. Všichni pobíhají po baráku
sem a tam, sbírají zapomenuté ponožky a kalhoty.

Nakonec se provedou takové ty technické věci - zastaví se voda, naposledy
se spláchne záchod, zkontroluje se, jestli je všude zameteno a vytřeno a pak
se slavnostně zavřou okenice a chata se zamkne.

A pak se vyrazí. Ondra s Vojtou odběhli jako první, aby ještě stihli pomlázku.
Já s Jéňou jsme vyrazili za nimi, směr Špičák, na vlak. Holky na druhou stranu,
na Velhartice a do Čermné. Ty měly cestu zpět patrně nejzajímavější, ale o tom
už nic nevím.

Velikonoce za námi. Vzpomínek, fotek, zážitků nadosmrti dost.
