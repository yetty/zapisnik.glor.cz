Venkov
######

:tags: povídky

Na verandě sedělo pět lidí, bylo slunečné odpoledne – občas sice nepříjemně
studeně zafoukalo, ale jinak bylo i teplo. Končilo léto. Jeden muž si četl
noviny, jeho manželka popíjela vedle něj kávu, stejně jako zbylí přísedící.

„Někomu se prý podařilo zkřížit husu s kachnou a Bůh ví s čím ještě.“ poznamená
muž s novinami.

„O tom jsem již slyšel, to to dávají do novin až teď?“ podiví se muž sedící
úplně vlevo, asi čtyřicetiletý, čerstvě rozvedený pán s knírkem. Je vysoké
postavy, s protáhlou tváří a s úsečným hlasem. Ještě před pár lety pro
zdůraznění své vážnosti nosil brýle, dnes už ale vyšly z módy a tak je zase
zandal do pouzdra a schoval v šuplíku.

„Kachna a husa? Jak to může tak vypadat?“ udiveně zakroutí hlavou paní sedící
jako druhá zleva, hned vedle pána s knírkem. V mládí asi bývala celkem
pohledná, dnes na ní však bylo poznat pár kilogramů navíc. Rýsoval se náznak
dvojité brady a štíhlý pas byl dávnou minulostí.

„Píší tu, že díky nějakému novému postupu tihle tvorové odolní vůči chorobám a
mají dobré maso. To jsou mi ale novoty. Co si o tom myslíš, drahá?“ zeptal se
ženy vedle sebe.

„Co já bych nad tím přemýšlela, Alfrede, nám tu stačí husy, kachny zase na
rybníku a hlavně když v tom máme jasno.“

„Co si to kupuješ za noviny, vždyť to už je objev starý pomalu jak Amerika.“
odtuší opět pán s knírkem.

Rozhovor se pomalu odvíjí dál, slunce putuje k západu a stíny venkovského
stavení se prodlužují. Dům stojí u nepříliš dobré asfaltové cesty, tu hrbol, tu
díra. Za domem je zahrada, kde paní domu roste pro potěšení i pro užitek vše
možné od angreštu po zelí. Za zahradou je velké pole, na jeho konci les a u
lesa dům.

Kolem domu malá zahrádka a kolem zahrádky plot ze starých prken. Zahrádka
nebyla nejvíce upravená, ale přece jen bylo znát, že občas někdo sem tam rýpne
a trávu poseče.

„A kdo tam teď vůbec bydlí?“ chce vědět tlustší paní, „nevíš Alfrede?“

„Nikdo,“ broukne Alfred, „nebo o tom nevím. Po cestě tam nikdo nejezdí ani
nechodí.“

„Někdo tam musí bydlet,“ řekne důrazně pán úplně vlevo. „Kdo by tam jinak sekal
trávu?“

Alfred jen pokrčí rameny a začte se do novin. O kousek dál, u lesa, se rozevřou
dveře u chalupy. Nejdříve pomalu, potom trochu rychleji, pak úplně. Pak se už
nic nestane. Někde něco zavrže, možná jen stromy, jak zafoukal vítr. Zafouká
znovu a dveře se pomalu zavřou.

„Nelíbí se mi, když vedle nás bydlí někdo koho neznám,“ praví paní sedící vedle
Alfreda.

„Ale Doro, přece nevíme, jestli tam někdo bydlí,“ uklidňuje muž svou manželku.

„A tráva se seká sama.“ ušklíbne se muž s knírkem, „Jednu takovou zahradu,
prosím a trávu chci dlouhou přesně dvaatřicet milimetrů.“

„A ještě se mi, muži, nelíbí, že tam chodí krást kluci z vesnice fošny z plotu,
podezřele jich tam ubývá.“

„Opravdu?“ zeptá se muž a znovu se začte do novin. Zrovna když se pátý muž, ten
který dosud nepromluvil, nadechoval, aby konečně něco řekl, utkvěl mu zrak na
příjezdové cestě. Zapomněl co chtěl předtím říct a oznámil: „Někdo k vám jede.“

Všichni rázem začali koukat.

„Je černé.“ řekl Alfred.

„Ano, samozřejmě, černé! A asi dost drahé,“ pravil štíhlý muž s knírkem.

„Zastavuje!“ vykřikla Dora.

„Vy čekáte návštěvu?“ podivila se tlustší paní.

„Ne, ovšem, že ne.“ řekl Alfred a položil noviny.

Z auta vyskočil malý mužíček, oblečený v tmavém obleku, s jasně svítící pleší
na hlavě.

„Vy jste Pavlíkovi?“ zakřičel na společnost sedící na verandě.

„Dobrý den,“ ujal se slova hostitel, trochu vyveden z míry „neznám žádné
Pavlíkovi.“

„Opravdu?“ zakřičel zpátky, „A je tu poblíž ještě nějaký barák?“

„Nu, když pojede po cestě dál, tak k jednomu dojedete. Tam ale...“

Nestihl větu dopovědět, protože muž rychle naskočil do vozu a v mžiku byl pryč.

„Kdo to asi byl?“ zavrtěl hlavou Alfred.

„Dal byste si ještě někdo něco,“ zeptala se Dora po chvíli ticha.

„Ne, kdepak, děkuji, už budu muset jet,“ loučila se silnější dáma.

„Jestli bych směl poprosit ještě o sklenku vody,“ požádal mlčenlivý host.

Dora odběhla a za chvíli se vrátila i s vodou.

„Ten pán v černém autě už zase odjel?“ ptala se, sotva si sedla.

„Ne, neprojížděl tu znova, to bychom si ho přece všimli!“ vyrazil ze sebe pán s
knírkem.

„To je zvláštní, koukala jsem se z okna a u domu nestojí.“

Mezitím už se paní se všemi rozloučila, prohlásila, že tu je opravdu pěkně a
odjela.

„Byl jsem se podívat, jestli tam to auto vskutku nestojí,“ promluvil zmateným
hlasem Alfred, „a asi bych si měl pořídit brýle. Já na tu dálku nevidím už ani
tu chalupu.“
