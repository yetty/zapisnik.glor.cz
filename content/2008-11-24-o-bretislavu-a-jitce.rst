O ubohém Břetislavu a ošklivé Jituně
====================================

:tags: povídky

.. class:: intro

Tak trochu dílko pod úroveň, u tendenčních tvorby to tak holt bývá. Inspirováno
více věcmi, řekněme, že nejvíce knížkou "Jak jsme se nedali.". To zní pěkně
neutrálně a částečně to je i pravda... 


Jednoho dne, zrovna se vraceje z lovu, promluvil Břetislav ke své družině:
„Kluci, já se vám tu tak nudím, neuděláme si výlet? Co třeba za strýčkem
Konrádem. On moc nemusí mého tatíka a kdo ví, možná bych si mohl i přilepšit.
Být správcem celé Moravy je sice pěkné, ale...“ zasněně se zamyslel,
vidouce před sebou nádhery trůnu.

„A to víš, že jo, Břéťo. To naše víno je tu kyselé, ženský si pořád na něco
stěžují – tak proč na čas nevypadnout,“ v dobrém rozmaru mu odpověděli
rytíři.

A tak vyrazili. Vzali to raději oklikou přes Rakousy, aby je náhodou
nechytil kníže, a když byli v Bavorsku radostně si oddychli, že mají nejhorší
za sebou. Ale ouha. V Bavorsku tou dobou zpřísnili kontroly na silnicích a
za chvilku je čapli. Jízda v podnapilém stavu, špatný stav koní. A takovou
radost tenkrát ti Němci měli, že šup a rovnou s nimi před pana Jindřicha.

Měli takovou radost, že by je byli bývali poslali rovnou markrabětem
Adalbertem, ale přece jen byl Nordgav o hodně blíž a oni chtěli být do tmy
zase doma.

„Kdo jsi?“ ptá se Jindřich Nordogavský.

„Břetislav, král český,“ praví Břetislav hrdě, pak se zamyslí a opraví se:

„Tedy, vlastně ne král. Kníže. A vlastně ne teď, ale až za pár let.“

„Český kníže,“ vzdychne zasněně dívka vedle Jindřicha, „a tebe si vezmu, švarný
jinochu.“

„Kurník šopa,“ uleví si česky Břetislav, „tlustá, pihovatá, šilhá a ještě je
rozmazlená. To bude určitě dcera toho náfuky.“

„Was sagst du?“ zeptá se ona dívka udiveně.

Břetislav si odkašle a s vypětím všech sil se zeptá: „A jaké je tvé jméno,
ctěná panno?“

Tu se ale probere ze zamyšlení Jindřich.

„Jituno, myslíš že je to perspektivní volba?“ zeptá se oné dívky, řečené
Jituny, šeptem nedoslýchajícího, „nevím, nevím.“

„Nevím, co je perspektivní, ale já si ho stejně vezmu!“ odsekne Jituna, „a
jsem Jitka.“

„A věno by k ní bylo?“ zeptá se Břetislav, který si uvědomí, že by se mu malé
přilepšení ke kapesnému od tatíčka hodilo.

„Ne.“ zmaten odpoví Jindřich.

„Tak to si ji nevezmu.“

„A vezmeš!“ křikne Jituna.

„Nevezmu!“

„Vezmeš!“

„Ticho, mládeži!“ zařve Jindřich a Jituna se rozpláče, „A ty“ ukáže na
Břetislava „budeš hnít v hladomorně dokud si to nerozmyslíš.“

„A do prkenný ohrady,“ pomyslí si Břetislav, „to si tu holku nakonec budu
muset vzít, aby si táta nevšiml, že nejsem doma.“

Uplyne týden, Jindřich si Břetislava opět zavolá. Ale Břetislav si vzpomene, jak
by se mu doma všichni smáli, co to má za škaredu a řekne ne. Když už tam ale
leží v hladomorně druhý týden, začne se strachovat, co tatík doma.

„Tak já si to jako, prosím, rozmyslel.“ omluví se, „A opravdu by nebylo ani
malinké věnečko?“

„Padej!“ rozkřikne se Jindřich, „To by se ti tak líbilo. A na truc, udělej
si svatbu doma. Ať to nemusím platit,“ a i s Jitunou je vyhodí z Bavorska.

Doma pak lidé Břetislavovi smějí, ale když vidí, že trpí jak zvíře,
slitují se nad ním a začnou si povídat, že vše bylo jinak.
